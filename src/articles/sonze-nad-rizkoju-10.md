---
title: Сонце над річкою (Частина 10)
description: Лізі приносило задоволення вчителювання, вона була повністю заклопотана у ньому, але самотність її душила, друзів у неї не було
date: 2020-12-17
tags: stories
---



​     Дні бігли швидко. Здавалося, що життя несеться, як переляканий кінь. Осінь змінювалася зимою, зима весною. 

​     Зима була дуже лютою. Заметілі кружляли майже кожного дня. Ледве селяни пробивали санну дорогу, вона знову задувалася, а по обидві сторони дороги стояли фортеці із снігу. 

​     Дівчатка у такі дні не приходили на заняття. А мені не хотілося вилазити з ліжка, де була накрита теплою ковдрою. Груби топилися весь день, у вітальні горіли дрова у каміні. Коли завивала хурделиця за вікном, то ми всі брали книги із бібліотеки і читали цілими днями, але вечір швидко гнав нас у ліжка. 

​     У морозні, але ясні дні мої дівчатка сходилися до школи і це була велика радість. Ми каталися на санчатах із високої гори в парку, робили сніжні фортеці і пили гарячі трав’яні чаї. Особливу радість приносили наші намагання покататися на ковзанах. Річка замерзла швидко. Нам розчистили невелику ділянку від снігу. На валянки прив’язувалися металеві ковзани і ми по черзі вчилися кататися. Це було ще те випробування! Не так просто втримати рівновагу та ще з великою кількістю одягу на нас. Дівчатка які мали зовсім легкий або зношений одяг залишалися у класі і з нами на річку не ходили. 

​    У сонячні зимові дні було дуже красиво. На деревах висять великі шапки снігу, на землі, аж до горизонту, простягаються величезні снігові валуни. Все біле, чисте і казкове. Сніг переливається діамантами, сяє всіма кольорами веселки. Особливо в сонячні дні на нього дивитися не можливо. 

​     Але вода біля млина не замерзає навіть у люті морози, тому він справно працює всю зиму і в нашому маєтку також кожного вечора є диво – електрика.

​     Багато моїх маленьких учениць вже були вправними господинями. Вони ділилися секретами вишивки, в’язання та плетіння мережив на уроках рукоділля і мене це дуже тішило. На полотні виростали зимові морозяні візерунки, дивні казкові птахи та квіти, а мереживо з білих ниток особливо було чудовим. 

​     У вихідні та святкові дні до мене приходила вчителька земської школи, молодий дяк, наш управитель та діти наших сусідів євреїв. Але ці вечори були нудними та одноманітними. Найбільше я спілкувалася з молодою вчителькою Ганною. Вона була русява, кирпата та в ластовинні. Ми обговорювали процес навчання, книги, які прочитали, новини з міста. Часто до розмови долучався молодий дяк, він був людиною начитаною та прогресивною. Був у Європі. Часто розповідав про свою поїздку та про те, як навчаються діти в Німеччині. Я переповідала татові поїздки та враження про них. 

​    Любили грати у лото, співали пісень, я часто грала на фортепіано. 

   Так промайнула ще одна зима мого життя, здавалося, що нічого не може змінитися у нашому маєтку, у цій глушині віддаленій від решти світу.

   Як я помилялася.  Горе приходить і в селянську хату, і в палаци заможних.  