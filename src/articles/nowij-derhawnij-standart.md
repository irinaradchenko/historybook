---
title: Державний стандарт для базової середньої школи почне діяти з вересня 2022 року
description: Учні 5-х класів із вересня 2022 р. розпочнуть навчання за новим Державним стандартом
date: 2021-02-17
tags: news
layout: article.njk
---

 

Пілотування Державного стандарту базової середньої освіти розпочнеться у вересні 2021 року. Базовий навчальний план, що є частиною Стандарту, визначає рекомендовану, мінімальну та максимальну кількість навчальних годин за кожною з освітніх галузей. Рекомендована кількість годин не утискає жоден із предметів, які були частиною попереднього Стандарту. Відповідно до рекомендованої кількості годин учитель не втратить навантаження й заробітну плату.

Освітню програму закладу освіти ухвалює педагогічна рада, яка зважатиме на те, які вчителі працюють у школі та як можна розподілити навчальні години між ними. Якщо вчительська спільнота школи обере варіант інтеграції, до прикладу, української і зарубіжної літератури або історії України та всесвітньої історії, то кількість годин із кожного з цих предметів не зменшиться, а може навіть і збільшуватися за рахунок перерозподілу годин між галузями. Рішення про вибір предметів або інтегрованих курсів ухвалює заклад освіти, зважаючи на кадровий потенціал школи. 

Рекомендована кількість навчальних годин, передбачена Стандартом для кожної з освітніх галузей, не утискає жоден із предметів, тож його втілення не призведе до звільнення вчителів.

 Підвищення кваліфікації стосуватиметься всіх учителів, незалежно від того, що вони викладатимуть – окремий предмет чи інтегрований курс. Таке навчання розпочнеться у 2021 році. 

Відповідно до закону “Про освіту”, школа має створити освітню програму закладу. Якщо така програма створюється на основі типової освітньої програми, вона затверджується педрадою й не потребує ніяких зовнішніх погоджень. Водночас, здійснюється й вибір відповідного варіанта навчального плану. Обрати можна предметний, інтегрований або як предметний, так і інтегрований варіанти типового навчального плану.

У проєкті типового навчального плану представлені два варіанти типових навчальних планів:

для закладів загальної середньої освіти з навчанням українською мовою;

для закладів загальної середньої освіти, вяких є класи (групи) з навчанням мовою корінного народу або національної меншини поряд з державною мовою й закладів загальної середньої освіти, в яких є класи (групи) з навчанням українською мовою та вивченням мови корінного народу або національної меншини.

Проєктом документа передбачено, що заклади освіти можуть самостійно визначати кількість навчальних годин на вивчення кожної освітньої галузі в межах заданого базовим навчальним планом діапазону (мінімальна та максимальна кількість навчальних годин для вивчення кожної освітньої галузі).

![Imgur](https://i.imgur.com/GmRs3C4.png)