---
title: МОН запропонував реформу системи зарплат учителів
date: 2020-02-03
tags: news
description: Чи допоможе нова система оплати праці педагогічних працівників, яку пропонує ввести МОН, вирішити проблеми українських учителів?
---

Лілія Гриневич, а за нею і Ганна Новосад стверджують, що та система оплати праці педагогічних працівників, яку пропонує МОН буде прогресивною і вирішить майже всі проблеми учителів.

Самі педагоги зможуть сказати, чи  дійсно нова система вирішила багато їх проблем лише тоді, коли випробують цю систему на собі.

Якщо подивитися на теперішню систему оплати праці педагогів, то розумієш, що потрібно бути бухгалтером, щоб розібратися, як платять і за що вираховують.
 
Коли дивишся на тарифну сітку, згідно з якою нараховується зарплата, то думаєш про те, чи варто було отримувати вищу освіту. Адже ставка 9 розряду – 3636 грн., 10 розряду – 3826 грн., 11 розряду -4141 грн., 12 розряду -4456 грн., 13 розряду – 4772 грн., 14 розряду – 5087 грн. ( якщо ставки більші, то я тільки рада за педагогів).  Зарплата вчителя залежить від прожиткового мінімуму, а не від мінімальної зарплати. Тобто, якщо не буде значної кількості доплат, то людина з вищою освітою педагога не отримає мінімальної зарплати, або ж отримає на її межі, а після всіх відрахувань залишиться з пустим гаманцем.

Для чого винаходити велосипед і вигадувати нові доплати. Чому потрібно платити за престижність? Вам не здається, що це ображає представників інших професій і особливо тих, чия зарплата платиться з бюджету? Якась витончена дискримінація.

Ставка повинна бути такою, щоб за неї соромно не було. Потрібно доплачувати не за те, що держава вас любить, а за реальну роботу.
 
За класне керівництво (якщо не виділять даний обов’язок в окрему педагогічну посаду), наприклад, від 5 до 10 учнів – 10 % від ставки, від 10 до 20 учнів – 15 % від ставки, від 20 до 30 учнів – 20 %. Вагома доплата.
 
За перевірку зошитів. Мовникам, математикам  - 15 % від ставки, фізикам, біологам, хімікам – 10 % від ставки (скільки практичних робіт потрібно виконати, самостійних і все це перевірити, і оцінити), а решті вчителям – 5 % від ставки, учителі історії, географії і т.д. перевіряють тести, контурні карти, практичні роботи. Також вагома доплата. За перевірку зошитів учителям 3-4 класів – 20 % ( об’єм завдань в початковій школі з мови навчання та математики відрізняється від середньої та старшої школи).

А далі оплата за завідування кабінетами від 10 до 20 % від ставки, залежно від предмета. Зрозуміло, що кабінет фізики, хімії, інформатики, навчальні майстерні, спортзал важко утримувати і підтримувати в належному стані, тому і оплата повинна бути більшою.

Також окрема оплата за роботу з ТЗН ( комп’ютер, інтерактивна дошка і т.д.) І ще доплати за роботу з дітьми з особливими потребами,  оплата за додаткову роботу з обдарованими дітьми ( підготовка до олімпіад, конкурсів і т.д.), підготовка до ЗНО. Учителі стільки роблять не оплачуваної роботи, лише на ентузіазмі. Оцініть цю роботу і вчитель буде отримувати гідну зарплату, матиме вдячність від дітей та батьків.

Щодо молодих учителів. Я чомусь не вірю, що державний бюджет зможе осилити ту суму допомоги, яку заявлено. А ось реально було б додатково молодому вчителю три роки доплачувати, ну скажемо по 1000 грн. в місяць, щоб він зміг оплачувати квартиру, якщо потрібно, витрачати кошти на проїзд, методичну літературу і т.д. Після трьох років, а не п’яти - перша атестація. Якщо молодий учитель дійсно хотів удосконалити свою майстерність, то після трьох років роботи у школі йому є що показати атестаційній комісії. Учитель отримає другу кваліфікаційну категорію, після 5 років роботи доплату за стаж. 

Розрив між кваліфікаційними категоріями повинен бути суттєвий, щоб був стимул отримувати першу чи вищу категорію. А зараз розрив між категоріями скоріше символічний.

Сертифікація вчителів? А чому б і ні? Величезна кількість учителів не лише початкової школи підуть на сертифікацію і покажуть, що мають реальні знання, доведуть, що українські спеціалісти одні із кращих у світі.

Виплати за стаж педагогічної роботи повинні залишитися. Учитель від постійного психологічного впливу з усіх боків втрачає здоров’я, якщо і сам того не помічає. Ці гроші – плата за надзвичайно величезну напругу, що з роками стає все помітнішою.

Доплата за різні звання також необхідна учителю, адже не тисячі учителів можуть стати заслуженими, лише одиниці досягають таких висот.

Якщо б учитель з 25 річним стажем роботи, вищою категорією отримував на даний момент 20 000 грн., ось тоді можна було б говорити про піклування держави про своїх учителів. Нехай так і буде! 
