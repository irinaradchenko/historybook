---
title: Новий санітарний регламент
description: Від 1 січня 2021 року в Україні для закладів загальної середньої освіти почне діяти новий санітарний регламент
date: 2020-12-17
tags: news
---

Від 1 січня 2021 року в Україні для закладів загальної середньої освіти почне діяти новий санітарний регламент, який розробило Міністерство охорони здоров’я. Зокрема, у ньому змінено підходи до організації шкільного харчування. Про це  повідомив заступник міністра охорони здоров’я, головний державний санітарний лікар України Віктор Ляшко.

 Так, за його словами, санітарний регламент передбачає:

учні, які проживають на відстані понад 2 км від закладу освіти, забезпечуються транспортом для підвезення до школи;

усі працівники шкіл повинні проходити обов’язкові профілактичні огляди. У разі порушення термінів проходження профілактичних оглядів працівники до роботи не допускаються;

оренду приміщень шкіл не під освітні потреби заборонено;

встановлено вимоги до благоустрою території шкіл та осіб, які мають слідкувати за дотриманням норм та нести відповідальність за їхнє порушення;

дозволено для використання у закладах освіти дротове або бездротове підключення до мережі Інтернет. У разі, якщо використовується бездротове підключення, роутери Wi-Fi повинні розміщуватися на висоті не менше ніж 2 метри від підлоги і виключатись у позанавчальний час;

встановлено вимоги до комп’ютерного обладнання, яке використовується в закладах освіти. Діагональ моніторів персональних комп’ютерів повинна бути не менше ніж 15 дюймів. У разі використання ноутбуків їхній екран може дорівнювати 14 дюймів, але пристрій повинен мати клавіатуру та мишку;

для профілактики порушень постави запропоновано не менше ніж 2 рази на рік пересаджувати учнів в інші ряди, що профілактуватиме як сколіози, так і порушення зору та слуху;

учнів, які часто хворіють на застудні захворювання, ревматизмом, ангінами, рекомендовано розміщувати у третьому ряду, тобто біля внутрішньої стіни;

у закладах освіти повинні бути внутрішні санітарні вузли, адже кожна десята школа в Україні має зовнішній туалет, що несе ризики виникнення у дітей урологічних та сечостатевих хвороб.

 Щодо організації харчування:

 у школах дозволяється організовувати кейтеринг (галузь громадського харчування пов'язана з наданням послуг на віддалених точках, що включає всі підприємства і служби, що надають підрядні послуги з організації харчування  співробітників компаній і приватних осіб у приміщенні і на виїзному обслуговуванні, а також здійснюють обслуговування заходів різного призначення і роздрібний продаж готової кулінарної продукції. На практиці під кейтерингом мається на увазі не тільки приготування їжі, її доставка, а й обслуговування персоналом, сервірування, оформлення столу, розлив і подача напоїв гостям і тому подібні послуги), який повинен відповідати всім принципам та вимогам безпечності харчових продуктів на базі системи НАССР;

вимоги документа базуються на принципах здорового харчування, рекомендованих Всесвітньою організацією охорони здоров’я.

"Регламентом встановлено вимоги до харчових продуктів та готових страв, що можуть пропонуватись дітям. Наприклад, передбачено низку обмежень за вмістом солі, цукру та жиру з урахуванням сучасних тенденцій щодо здорового харчування та рекомендацій ВООЗ", - розповів головний державний санітарний лікар України. Встановлені групи харчових продуктів, які повинні бути в щоденному шкільному раціоні учнів - злакові, овочі, фрукти та ягоди, молочні продукти, та врегульовано питання організації харчування дітей з особливими потребами.

 За словами Віктора Ляшка, тепер у разі, якщо є довідка від сімейного лікаря чи педіатра про певні дієтичні потреби дитини, власник закладу зобов’язаний організувати окреме харчування з урахуванням рекомендацій лікаря.

 Забезпечити виконання санрегламенту мають власники і органи місцевого самоврядування. 

