---
title: Продовження карантину
description: Уряд на позачерговому засіданні вирішив подовжити карантин до кінця цього року і посилити деякі обмеження.
date: 2020-10-14
tags: news
---

Уряд на позачерговому засіданні вирішив подовжити карантин до кінця цього року і посилити деякі обмеження.

"Поки що це найдієвіший механізм приборкання пандемії", - заявив прем'єр-міністр Денис Шмигаль, відкриваючи засідання.

Зокрема, оновлення карантинних обмежень стосуватиметься масових зібрань: у "зеленій" зоні дозволять зібрання не більше 50 людей, у "жовтій" - не більше 30, у "помаранчевій" - не більше 20. Все це - із дотриманням соціальної дистанції та маскового режиму.

При цьому проведення спортивних заходів дозволять, але без глядачів.

Крім того, за словами прем'єра, з 15 жовтня школам рекомендують почати канікули, які триватимуть до 30 жовтня, а потім у закладах середньої освіти "можливий перехід до дистанційних занять".

Крім цього, як заявив міністр охорони здоров'я Максим Степанов, уряд рекомендує також дистанційне навчання і для вишів - з 15 жовтня по 15 листопада "з рекомендованим виїздом з гуртожитків".

Зміни будуть і в роботі закладів громадського харчування. В кав'ярні чи ресторані можна буде поїсти до десятої вечора, а після цього - лише отримати їжу на виніс.

Уряд також рекомендує підприємствам та компаніям забезпечити позмінну або дистанційну роботу для своїх працівників.

Паралельно із цим уряд планує до кінця року збільшити щоденну кількість ПЛР-тестів на коронавірус до 75 тисяч. Нині їх роблять удвічі менше - до 36 тисяч на добу, а результатів тестів у державних лабораторіях доводиться чекати близько тижня.

Загалом, як заявив прем'єр-міністр Денис Шмигаль, за нинішньої динаміки захворвання на коронавірус, "медична система може не витримати", а в Україні може повторитися сценарій, за яким хвороба поширювалася в Італії та Іспанії навесні цього року.

Перше рішення про карантин уряд ухвалив 11 березня, запровадивши його лише на три тижні. Після цього карантин подовжували, але згодом частину обмежень зняли, і Україна перейшла від жорсткого до так званого адаптивного карантину.

Перший випадок коронавірусу в Україні був зареєстрований 3 березня цього року.

З того часу в Україні виявлено понад 270,5 тисяч хворих на Covid-19, 5 122 людини померли. 

 

