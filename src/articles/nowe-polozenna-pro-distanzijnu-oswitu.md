---
title: Набуло чинності нове положення про дистанційну освіту
description:  В Україні застосовуватимуться норми нового Положення про дистанційну форму здобуття повної загальної середньої освіти.
date: 2020-10-17
tags: news
---

Відповідний документ затверджений Міністерством освіти і науки і набув чинності 16 жовтня.

Документ визначає механізм забезпечення здобуття повної загальної середньої освіти за дистанційною формою, а також використання технологій дистанційного навчання під час здобуття освіти за різними формами.

У Міністерстві освіти і науки зазначають, що застосування норм нового положення розширить можливості для дистанційного навчання учнів – як за дистанційною формою здобуття освіти, так і при використанні технологій дистанційного навчання в інших формах здобуття освіти.

За словами в.о. міністра освіти і науки Сергія Шкарлета, у відомстві розуміють, що дистанційна освіта не може замінити справжнього очного навчання, оскільки діти мають соціалізуватися, особливо в початковій школі. 

Відповідно до норм нового Положення, дистанційна форма здобуття освіти залишається виключно добровільною і потребує подання відповідної заяви про зарахування/переведення від батьків.

Натомість відтепер для навчання за дистанційною формою учням не потрібно мати високий рівень навчання (10-12 балів) – таку можливість отримав будь-який учень для реалізації індивідуальної освітньої траєкторії.

Технології дистанційного навчання в різних формах здобуття освіти (денній, вечірній, педагогічному патронажі тощо) можуть використовуватися для проведення оцінювання, консультацій, вивчення окремих тем з предмета.

Також їх можна використовувати для надання додаткових психолого-педагогічних і корекційно-розвиткових послуг для осіб з особливими освітніми потребами, якщо в населеному пункті, де проживає учень, відсутні відповідні фахівці, що надають такі послуги.

З метою забезпечення прав педагогічних працівників у Положенні вказано, що організація дистанційного навчання має здійснюватися у межах їх робочого часу.

У рамках своєї автономії школа самостійно визначатиме механізм моніторингу і контролю якості дистанційного навчання в закладі освіти.

 

