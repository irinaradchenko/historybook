---
title: МОН РОЗПОЧАЛО ПІДКЛЮЧЕННЯ ШКІЛ ДО БЕЗКОШТОВНОГО СЕРВІСУ ЕЛЕКТРОННИХ ЖУРНАЛІВ ТА ЩОДЕННИКІВ
description: В Україні після тестування почалося підключення шкіл до електронних журналів та щоденників
date: 2020-01-06
tags: news
---

Після успішного тестування модуля е-журналів та е-щоденників МОН розпочало активне поширення сервісу серед шкіл, що ще не мають їх у користуванні, на безкоштовній основі. Модуль [E-Journal](https://e-journal.iea.gov.ua/) є частиною модернізованої державної системи АІКОМ (управління здійснює державна установа «Інститут освітньої аналітики») зі збору, зберігання та управління даними та створений у межах реалізації стратегії цифрової трансформації у сфері освіти. 

Сервіс доволі простий у користуванні та має дружній інтерфейс, через який організовано доступ до різних сторінок: дані про учнів, розклад уроків, списки відвідування, домашні завдання тощо. Інформація буде вноситись вчителями, а за допомогою логіна й пароля батьки та учні зможуть отримати доступ до неї. 

Батьки в режимі онлайн у е-щоденниках бачитимуть інформацію про присутність дитини на навчанні, рівень її успішності, коментарі та поради вчителів, а учні – отримуватимуть завдання, слідкуватимуть за розкладом тощо.

 