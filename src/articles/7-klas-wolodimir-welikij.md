---
title: 7 клас. Історія України. Володимир Великий.
description:  Учні ознайомляться з життєвим шляхом Володимира Великого та за яких умов відбулося територіальне зростання Київської Русі, визначать роль  діяльності князя Володимира для зміцнення держави на Русі
date: 2020-09-11
tags: lessons
---

Мета: ознайомити учнів з життєвим шляхом Володимира Великого, за яких умов відбулося територіальне зростання Київської Русі, визначити роль  діяльності князя Володимира для зміцнення держави на Русі, продовжити вчитися складати план характеристики історичного діяча, характеризувати його, виховувати повагу до діячів минулого.

Основні дати: 980—1015 рр. – роки князювання  Володимира Великого

981 р.  - Володимир відвоював у поляків територію Червенських міст

 

Структура уроку.

І. Підготовка до уроку.

ІІ. Співбесіда.

\-     Які слов’янські племена увійшли до складу Київської Русі.

\-     Назвіть князів Київської Русі (Русі – України) ІХ – початку Х ст.

\-     До якої династії належали ці князі.

\-     Якою була віра у русичів до прийняття християнства.

«Відгадай князя за описом»

1. Усе життя провів в походах,

   На битву, як на свято йшов,

​      Та на Дніпровських на порогах

​      Свою геройську смерть знайшов.

​      Хан з його черепа зробив

​      І золотом прикрасив чашу.

​      (Святослав)

2. Жона. Вдова. Княгиня. Мати…

​      Яку ти мужність осягла?

​      Як високо змогла піднятись

​      І влади велич вознесла!

(Ольга)

ІІІ. Учитель називає тему та мету уроку.

На сьогоднішньому уроці ми ознайомимося із життям ще одного князя Київської держави – Володимира, якого народ звав Ясним (Червоним, Красним) Сонечком, церква канонізувала його як святого, історики ж назвали Великим. Чому саме такі прізвиська отримав цей князь ми і вияснимо з вами. Ваше завдання -  по ходу повідомлення, презентації про Володимира Великого скласти простий план розповіді про нього та внести відомості до опорного конспекту № 6

ІV. Повідомлення учня про Володимира Великого. (На дошці вивісити портрет князя, або ж повідомлення учня супроводжувати презентацією).

​     Володимир Святославич, Володимир І, Володимир Великий – це все сказано про одного й того ж князя. Ймовірна дата народження 960 або 963 рік. Князь із династії Рюриковичів. Великий князь київський 980 – 1015 рр., правитель і хреститель Київської Русі. Позашлюбний син київського князя Святослава Ігоревича від коханки – ключниці Малки. Ймовірне місце народження село Будутині, куди розгнівана княгиня Ольга відіслала Малку. (Нікольський літопис). Княгиня Ольга пізніше забирає малолітнього Володимира до князівського палацу, де той перебував під наглядом княгині Ольги. Вихованням його займався дядько по матері Добриня. 

​    Після загибелі князя Святослава 972 року Київська Русь була поділена між його синами на три частини. Києвом керував син Ярополк. Олег у деревлян в Іскоростені, Володимир у Новгороді, у цей час йому було приблизно 14 років. 

​     976 року між братами розпочалася міжусобна війна. Не останню роль у розв’язанні цієї війни відіграв київський воєвода Свенельд. Приводом до початку війни стало вбивство сина воєводи Люта слугами князя Олега. Свенельд підбурив князя Ярополка піти війною проти Олега. Під час бойових дій Олег підступно був убитий. Сьогодні про те, чи дійсно Ярополк убив Олега між істориками йде суперечка. 

​     Володимир, коли дізнався про ці події, втік до Швеції, одружився з Оловою, набрав варязьке військо і 978 року повернувся в Новгород, а потів виступив на Київ. 

​     Володимир захопив місто Полоцьк, перебив сім’ю правителя Рогволода та взяв собі за дружину Рогніду. Володимир вирушив до Києва. Ярополк втік до містечка Родня. У Родні Володимир заманив Ярополка на переговори, де двоє варягів його вбили. Дружину Ярополка Володимир взяв собі в наложниці. Варязьке військо, що прийшло із Володимиром до Києва, Володимир відіслав на службу до Константинополя. Так жорстоко розпочалося правління Володимира Великого, але для середньовічної Європи такий сценарій подій був звичним явищем. 

​    980 року за «Повістю минулих літ» Володимир став княжити в Києві. Першим заходом князя було реформування язичницького культу. Було споруджено капище з ідолами шести головних богів слов’нського язичництва – Перун, Хорс, Даждьбог, Стрибог, Семарг, Мокош. 

   Згідно літопису Володимир 981 року йде на «ляхи» та бере місто Перемишль, Червен, того ж року перемагає в’ятичів і накладає на них данину. Це відбулося в 981 році. 982 року придушує повстання в’ятичів. 983 року взяв землю ятвягів, 984 р. підкорив Києву землі радимичів. 985 р. виступив проти Волзької Болгарії. З Вользькою Болгарією було укладено мир. 987 – 988 р. розгорілася Херсонеська війна.

​    Під час цього походу Володимир прийняв християнство, уклав союз з Візантією, уклав шлюб із принцесою Анною, дочкою імператора Романа І, сестрою імператора Василія ІІ Болгаробійця. 993 р. Володимир пішов на хорватів. Володимир Великий підпорядкував землі в’тичів, ятвягів, радимичів, хорватів та волжських болгар. 

​     Під час свого правління провів кардинальні реформи у всіх сферах життя держави. За свідченням літописців після хрещення Володимир перейнявся любов’ю до «ближнього», роздавав бідним рясну милостиню з княжої казни і відмінив смертну кару, розпочав спорудження шкіл, церков. Побудував сильну монархію.  Князь Володимир помер в 1015 р. й похований поруч з дружиною Анною в побудованій ним Десятинній церкві. 

​      Володимир був великим державо творцем, об’єднав східносдов’янські племена, створив могутню державу та вивів її на міжнародну арену. Київська держава увійшла до кола держав Візантійської співдружності. 

VІ. Учитель: Давайте звернемо увагу на портрет князя,  послухаємо опис зовнішності Володимира з  книги А. Ладинського «Як пав Херсонес».

Учень. Князь широко розставив міцні коліна, спираючись підборіддям на тонку, красиву руку. Пальці його були прикрашені перстнями. Це була рука людини, вирощеної в холі. Але на князі була проста сорочка, такі ж штани, із зеленими ременями взуття.  Один з воїнів тримав над головою знамено блакитного кольору із зображенням, що нагадувало лілею. Князь був людиною доволі високого зросту, стрункий, з широкими плечима, але з тонкою талією. Під сорочкою відчувались міцні мускули. У нього були блакитні очі, над якими нависали дуги густих рижуватих брів. Як і його батько, він голив підборіддя, але лишав довгі вуса. Вони в нього були такі ж світлі, як і у Святослава.

Учитель. Ви звернули увагу на опис знамена Володимира? Воно блакитного кольору із зображенням, що нагадувало лілею. Як ви гадаєте, що то було за зображення?

Так, це не що інше, як тризуб — нинішній Малий Герб нашої держави. Як бачите, він був символом Київської Русі ще з часів Володимира.

VІІ. Учитель: Літописи відзначають риси характеру Володимира. В ньому жило, як би дві людини. Він був жорстокий, ненависний, вольовий, хоробрий, владолюбний і також міг бути лагідним, милосердним, миролюбивим.

 VІІІ. Учитель: Ви прослухали про життєвий шлях Володимира Великого, опис його зовнішності, прослухали про риси його характеру,  занотували простий план розповіді, а зараз ми разом перенесемо спільні записи на дошку. (План розповіді записати на дошці)

1. Роки життя

2. Батьки

3. Дитинство. Молоді роки.

4. Зовнішність. Характер

5. Перші військові походи. Здобуття Києва.

6. Територіальні зростання Русі. Укріплення кордонів.

7. Реформи.

8. Хрещення Русі.

9. Історичне значення діяльності князя Володимира Великого. 

ІХ. Учитель: За даним планом ви зможете детально розповісти про князя Володимира після того, як на наступних уроках ми розглянемо проведені ним реформи та про прийняття християнства князем та хрещення Русі.

Х. Учитель: Тепер ми з вами на контурних картах позначимо територію Русі – України за часів Володимира Великого.

(Робота з атласами та контурними картами)

Отже, кордони Київської Русі простягались від Дністра, Закарпаття на заході до Оки Волги — на сході, від Чудського, Ладозького озер — на півночі до Причорномор'я та Приазов'я — на півдні.

ХІ. Домашнє завдання: Прочитати відповідний параграф підручника, закінчити роботу з опорним конспектом № 6.

![Imgur](https://i.imgur.com/GYG2kZV.png)

![Imgur](https://i.imgur.com/Y7508yx.png)