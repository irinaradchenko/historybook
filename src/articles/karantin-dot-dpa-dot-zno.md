---
title: КАРАНТИН. ДПА. ЗНО
date: 2020-03-30
tags: news
description: Система освіти повинна вміти швидко реагувати на виклики сьогодення. Майбутнє за новими технологіями. Це всі розуміють. Наша загальна освіта, не елітна, не для дітей заможних, змінюється повільно, вістає, не може реагувати на виклики, які кожного дня з"являються у людства
layout: article.njk
---

Карантин. ДПА. ЗНО


Новина про відміну ДПА в 4 та 9 класі, перенесення ЗНО порадувала третину населення України. Дійсно, у цій складній ситуації, в якій опинилася планета, варто думати про життя і здоров’я, а вся решта буде, коли пандемія піде на спад.
А можливо вчені зможуть знищити цю загрозу людства швидко?
 
Історія масових захворювань вказує на те, що сучасні заходи вірні і принесуть свій позитивний результат. Людство не готове за собою зачинити тисячі пустих вимерлих міст і сіл. Не один раз за своє існування людство спіткали страшні пандемії, великі території Європи зяяли пусткою. Але ми зараз маємо сили, технічні засоби зупинити мільйони жертв.

Для вчителів, вихователів і, звісно, батьків життя і здоров’я своїх вихованців стоять на першому місці.
 
Оцінки за ІІ семестр, звісно, будуть виставлені за результатами січня та лютого та того часу, який учні будуть займатися. Ті школи, які використали сучасні засоби навчання, будуть у великому виграші. За такими формами навчання майбутнє.
Навчання за допомогою програм телебачення дуже добре, але на даний момент не принесе користі. Програми будуть розкидані по каналам, не всі батьки та діти зможуть зорієнтуватися та простежити за програмою телепередач.

Було б дуже чудово створення навчального каналу на телебаченні. Але чи можна зробити це у нашій країні? Чи вистачить коштів та бажання в МОН запустити такий канал на телебаченні? Це справа не одного дня, але в наш час суцільноюї гаджетизації це було б актуально.

Дана ситуація вказує вчителям, що потрібно вчитися давати уроки по скайпу, вести заняття, проводити зрізи знань віддалено, вміти використовувати нові ресурси і т.д. Велике 12 тим учителям, які вже це зробили зараз. Отже, майбутнє за тими вчителями, які мобільні, швидко здобувають нові знання, швидко відмовляються від того, що гальмує осучаснення системи освіти.
 
А державні структури повинні задуматися, чи потрібні сучасним учням паперові підручники. Мабуть, потрібно подумати про можливість разом з батьками забезпечити учнів усіх шкіл, не залежно від їх місць розташування, спеціальними планшетами з можливістю виходити на відеозв’язок і звісно з доступним інтернетом, адже не всі сім’ї зможуть встановити антени для прийняття сигналу. І ось тоді, не залежно від того, де знаходиться учень, він може навчатися, бути на зв’язку. Але це зі світу фантастики для нашої країни. Адже величезна маса людей знаходиться на межі виживання і кінця суцільній бідності не видно. Підняли на трішки зарплати та пенсії, в десять разів підняли ціни на все, знову хтось нажився на злиднях народу, жадібності межі не має.

ДПА, це знають всі вчителі, не робить того зрізу знань, який би хотілося. Час змінювати підхід до такої форми контролю і в початковій школі, і в середній. Згідно закону ДПА обов’язкове, але можна ж змінити форму його проведення, щоб даний інструмент був дієвим і показував дійсну картину школи.

Учитель, що навчає учня знає можливості дитини і, здебільшого, оцінює вірно. Якщо учень має середні знання, то оцінка 5 чи 6 не так  уже і різниться. Учень з високим рівнем навчання отримує оцінки 10,11,12.  Оцінка 10 чи 12 вказує на те, що учитель оцінює знання учня, виходячи зі старань самого учня.
 
Учні 11 класу закінчують вивчення програм з усіх предметів до березня, тому вони не постраждали, програми з усіх предметів виконані, можливо залишилися підсумкові контрольні. Для сумлінних учнів карантин відмінний час зосередитися на повторенні матеріалу тих предметів, які він (вона) буде здавати на ЗНО. Всі, хто зареєструвався на ЗНО погодяться з будь – якими термінами його проведення. Так, хвилювання буде, можливо і невдоволення, але більшість віднесеться до цього з розумінням.

Багато буде нарікань з боку батьків про навчання дітей у червні. І буде це стосуватися не того, що діти будуть перебувати в школі, а того, яка задуха буде стояти у більшості шкіл. Можливо я і не права, але мені здається, що 90% шкіл не мають належної вентиляції приміщень, про кондиціонери можна лише мріяти. Будуть у перевазі класи, що знаходяться на північній стороні школи. Можливо було б доцільно дати педрадам право у кожній школі завершити цей навчальний рік так, як підходить саме цій школі, не порушуючи закону.

Висновок із даної ситуації – вчіться працювати по-новому. МОН потрібно реагувати швидше на зміни і давати можливість учителям та учням учитися по-новому. 
